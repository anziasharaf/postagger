ദേശീയ സ്വാതന്ത്ര്യലബ്ധിക്കു മുമ്പു നിലനിന്ന തിരുവിതാംകൂര്‍  കൊച്ചി  മലബാര്‍ മേഖലകളിലെ വികാസങ്ങളാണ് ആധുനിക കേരളത്തിന്റെ സമ്പദ്ഘടനയുടെ ചരിത്രപശ്ചാത്തലം . ഭൂമിശാസ്ത്ര സവിശേഷതകള്‍ കേരളത്തിന്റെ സമ്പദ്ഘടനയ്ക്ക് പ്രകൃതി സമ്പത്തിന്റെ വൈവിധ്യത്തോടൊപ്പം തൊഴില്‍പരമായ വൈവിധ്യവും സമ്മാനിക്കുന്നു . മൂന്നു പ്രധാന ഭൂപ്രകൃതി മേഖലകളില്‍ ഏറ്റവും ജനസാന്ദ്രത കൂടിയ തീരസമതലത്തിലെ   ( ചതുരശ്ര കിലോമീറ്ററിന് 819 എന്ന കേരളത്തിന്റെ ജനസാന്ദ്രത ഇന്ത്യന്‍ സംസ്ഥാനങ്ങളില്‍ ഏറ്റവും ഉയര്‍ന്നതാണ്   2001 സെന്‍സസ്  ) ഫലഭൂയിഷ്ഠമായ മണ്ണും നദീതാഴ്‌വരകളും കായലുകളും മീന്‍പിടിത്തത്തിനും നെല്ല്  തെങ്ങ്  പച്ചക്കറികള്‍ തുടങ്ങിയവയുടെ കൃഷിക്കും സഹായകമാണ് . ഇടനാടന്‍ പ്രദേശങ്ങളില്‍ തെങ്ങ്  നെല്ല്  മരിച്ചീനി  കമുക്  കശുമാവ്  റബര്‍  കുരുമുളക്  ഇഞ്ചി തുടങ്ങിയവ കൃഷിചെയ്യുന്നു . ജനസാന്ദ്രത കുറഞ്ഞ കിഴക്കന്‍ മലനാട്ടിലെ കാപ്പി  തേയില  റബര്‍ എന്നിവയുടെ കൃഷി കൊളോണിയല്‍ കാലഘട്ടം മുതല്‍ ആരംഭിച്ചതാണ് . 20-ാം നൂറ്റാണ്ടിന്റെ മധ്യത്തോടടുത്ത് കിഴക്കന്‍ മലയോര മേഖലയിലേക്കുണ്ടായ കുടിയേറ്റം സമ്പദ്ഘടനയുടെ വികാസത്തില്‍ വലിയ പങ്കുവഹിച്ചു .
